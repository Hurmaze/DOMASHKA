Urodził się i wychowywał w Bristolu, gdzie uczęszczał do Bristol Grammar School[3][4]. Miał 201 cm wzrostu[5]. Od 13. roku życia zmagał się z wczesną chorobą zwyrodnieniową stawów[6]. W wieku 16 lat rozpoczął podnoszenie ciężarów i z powodzeniem brał udział zawodach w podnoszeniu ciężarów, został mistrzem kraju w tej dziedzinie pięć lat później, utrzymując tytuł przez dwa lata[6].

Występował w roli Dartha Vadera w filmach z serii Gwiezdne wojny George’a Lucasa[7]. Głosu postaci użyczał jednak James Earl Jones, gdyż według wielu osób głos i akcent Prowse’a nie pasowały do postaci Dartha Vadera[1]. Prowse nie brał też udziału w scenach walk, gdyż podczas ich kręcenia przypadkowo niszczył kije służące za miecze świetlne[1]. Zamiast niego w scenach walk występował szermierz Bob Anderson[1].

W Wielkiej Brytanii Prowse znany jest również jako Green Cross Code Man czyli Zielony Znak Drogowy, nauczający dzieci jak właściwie zachować się na drodze. Za udział w brytyjskiej kampanii bezpieczeństwa ruchu drogowego wśród dzieci, prowadzonej w latach 1971-1990 został odznaczony Orderem Imperium Brytyjskiego[1].

Przygotowywał Christophera Reeve’a do tytułowej roli w filmie Superman[8]. 3 października 2004 był gościem specjalnym na konwencie sci-fi w Wielkiej Brytanii.

Prowse znany był ze swojego wieloletniego konfliktu z George’em Lucasem[9][10][11], który w 2010 zakazał mu uczęszczać na jakiekolwiek zdarzenia związane z Gwiezdnymi wojnami[12][13]. Mimo to, we wrześniu 2010 roku odwiedził Polskę będąc specjalnym gościem fanowskiego konwentu StarForce[14][15].

Zmarł 28 listopada 2020 w wieku 85 lat po krótkiej walce z chorobą[16][17]. 
